# Studiehandleiding

Welkom bij deze cursus *Programmeren*. Dit vak begint bij het begin. Je leert
over programmeren in het algemeen en je leert programmeren in Java. Je leert
over het verband tussen de computer en de programma’s die er op draaien.

## Contact

Stel je vragen over de cursus via <help@mprog.nl>; we proberen altijd binnen 24
uur te antwoorden. Als je heel persoonlijke zaken hebt mag je natuurlijk ook
direct contact opnemen met Martijn, zie hieronder.

## Medewerkers

### Docent

Martijn Stegeman  
<stegeman@uva.nl>  
kamer C3.204  
telefoon 525 5235

### Practicumbegeleiding

* Daan Smit
* volgt ...

## Verwachtingen

Deze cursus bevat 5 programmeeropdrachten en 2 deeltentamens. Ter voorbereiding
van beide zijn er zo'n 3 videocolleges per week; en we hebben een studieboek
waarin van alles over programmeren wordt uitgelegd.

We verwachten dat je:

* twaalf uur per week aanwezig bent;
* zoveel uur aan dit vak besteed als nodig is;
* de videocolleges buiten de practicumuren kijkt;
* alle vijf problem sets vóór de deadline inlevert;
* wekelijks het opgegeven huiswerk inlevert;
* de twee deeltentamens maakt.

De gemiddelde werkdruk van dit vak hoort 21 uur per week te zijn. De kans is
groot dat diverse studenten aardig wat meer uren kwijt zijn om de stof tot zich
te nemen. Dit is normaal!

Deze punten worden hieronder toegelicht.

## Roostering

Je bent drie keer 4 uur per week vast ingeroosterd samen met andere studenten
die een soortgelijk programma volgen. Aanwezigheid tijdens die drie blokken is
verplicht. Log in op [DataNose](http://datanose.nl) om te zien in welke groep je
bent ingedeeld en wanneer het computerpracticum van deze groep plaatsvindt.

## Begeleiding

Er zijn tijdens kantooruren altijd één of meer assistenten aanwezig. Natuurlijk
kun je ook langskomen om vragen stellen buiten de tijden dat je vast bent
ingeroosterd. Ook is er bij de zaaltjes genoeg plek om te werken.

Daarnaast kun je op elke pagina van deze site vragen stellen. Zowel privé aan de
docenten, als publiekelijk. Dan kunnen ook je medestudenten antwoorden.

## Deadlines

Elke vrijdag om 17:00 uur moet je uiterlijk je programma hebben ingeleverd.

Elke maandag om 9:00 uur moet je uiterlijk je huiswerk hebben ingeleverd.

## Samenwerken

Samenwerken tijdens dit vak is niet toegestaan. Dit vak heeft als doel jouw
persoonlijke programmeervaardigheid te ontwikkelen. Bij vervolgvakken is het
vaak wél mogelijk om samen te programmeren.

Tijdens de practica is het natuurlijk prima als je de opgave bespreekt met de
student die naast je zit. Het is echter **niet toegestaan** om delen van code
van je medestudenten, of van internet, over te nemen.

Een belangrijk verschil. Je kunt discussiëren over de manier waarop je een
probleem aanpakt, maar je kopieert nooit code van anderen. Je kijkt dus ook niet
op het scherm van een ander.

Als je merkt dat je zodanig aan het overleggen bent dat je dezelfde code krijgt
als de student die naast je zit, wordt het tijd om te stoppen en de assistent om
hulp te vragen.

Kom je in tijdnood? Bespreek het even met de docent. We willen het graag zo
oplossen dat je het vak zelfstandig kunt halen.

## Plagiaat

*Fraude en plagiaat: "Het handelen of nalaten van een student waardoor een juist
 oordeel over zijn kennis, inzicht en vaardigheden geheel of gedeeltelijk
 onmogelijk wordt."*

We gebruiken bij de beoordeling van de opdrachten ook plagiaatdetectie. Als
blijkt dat je opgave geheel of gedeeltelijk overeenkomt met een andere inzending
of een uitwerking van internet, dan zijn er twee mogelijkheden.

* Er is een bronvermelding: in dat geval voldoe je niet aan de eis van het
  zelfstandig maken van de opgaven en wordt je inzending afgekeurd. Omdat dit
  meestal na de deadline is betekent dat doorgaans dat je het vak dit jaar niet
  kunt afronden.

* Er is geen bronvermelding: in dat geval rapporteren we aan de examencommissie
  welke inzendingen overeenkomen, waarna de commissie beslist over te nemen
  maatregelen.

Zie ook:

* de [fraude- en plagiaatwebsite](http://studentenserviceplein.uva.nl/serviceplein/content/fraude-plagiaat-en-bronvermelding/plagiaat-volgens-de-uva/plagiaat-volgens-de-uva.html) van de universiteit;
* de [OER van Kunstmatige intelligentie](http://www.student.uva.nl/ki/reglementen.cfm/BE728892-EC98-4D5A-8041C36C41A4F648).

## Beoordeling

Je krijgt een eindcijfer voor dit vak als je:

* bij alle practica aanwezig bent geweest;
* alle benodigde programma's op tijd en naar verwachting hebt aangeleverd;
* alle huiswerkopdrachten zelfstandig hebt gemaakt en ingeleverd;
* een voldoende hebt gehaald voor de tentamens.

Als je niet aan deze voorwaarden voldoet, krijg je nog geen cijfer voor het
vak. Als je niet altijd aanwezig bent geweest, het practicum niet hebt gehaald
of de huiswerkopdrachten niet hebt ingeleverd zul je het vak doorgaans bij de
volgende gelegenheid moeten inhalen. Als je de tentamens niet haalt is er een
hertentamen.

Niettemin denken we dat elke student deze cursus zal kunnen halen.

Het eindcijfer bestaat uit:

* 50% het gemiddelde van de deeltentamens
* 50% het gemiddelde van de practica

## Problem sets

Er worden geen onvoldoendes gegeven voor de problem sets. Alle problem sets
moeten volledig gemaakt worden: er is geen compensatieregeling.

Elk ingeleverd programma wordt beoordeeld op de volgende factoren;

* omvang (heb je alle opdrachten gedaan? anders sturen we het terug)
* correctheid (met dien verstande dat het in principe correct moet werken)
* stijl (in het kort: hoe leesbaar is het voor de beoordelaar?)
* ontwerp (is het niet onnodig ingewikkeld?)

De bedoeling is dat je tijdens de cursus steeds betere en leesbaardere
programma's gaat insturen. De schaal staat dus niet helemaal vast: we kijken ook
hoe je prestaties groeien.

Als je bij een opdracht het commentaar van de vorige opdracht niet hebt verwerkt
dan houden we het recht voor de opdracht nog te laten verbeteren.

Het is geen enkel probleem om vóór je instuurt de assistent nog even te vragen
naar je opgave te kijken. De assistent kan je nog tips geven waarmee je je code
kunt verbeteren.

## Literatuur

Bij deze cursus gebruiken we twee boeken:

* Eric Roberts, *Karel the robot learns Java*, Stanford University, 2005; [download](/problem-sets/karel/karel-the-robot-learns-java.pdf)
* Deitel & Deitel, *Java: how to program objects-first*, 8e; isbn 9780131364837

Heb je een ander boek of een andere versie dan moet je in week 1 een plan maken
hoe je zorgt dat je dit vak goed kunt halen. Neem daarvoor contact op met
Martijn.

Mocht iedereen de 9e editie hebben dan zullen we dit nog afstemmen.

## Copyright

De cursus is afgeleid van Stanford CS106A. Alle publieke inhoud is beschikbaar
onder de Creative Commons BY-NC-SA licentie. Inhoud die alleen zichtbaar is na
inloggen, zoals commentaren van gebruikers, wordt niet vrijgegeven.
